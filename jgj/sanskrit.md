# vajracchedikā prajñāpāramitā
## The convocation of the Assembly
 evaṃ mayā śrutam
 ekasmin samaye | ^1a
 
Bhagavāñ Śrāvastyāṃ viharati sma Jetavane 'nāthapiṇḍadasya-ārāme
 mahatā bhikṣu-saṁghena sārdham ardhatrayodaśabhir bhikṣu-śataiḥ sambahulaiś ca bodhisattvair mahāsattvaiḥ | ^1b
 
 atha khalu Bhagavān pūrvāhṇa-kāla-samaye nivāsya pātracīvaram ādāya
 Śrāvastīṃ mahā-nagarīṃ piṇḍāya prāvikṣat | ^1c

atha khalu Bhagavāñ Śrāvastīṃ mahā-nagarīṃ piṇḍāya caritvā
 kṛta-bhakta-kṛtyaḥ
 paścādbhakta-piṇḍapāta-pratikrāntaḥ pātra-cīvaraṃ pratiśāmya pādau prakṣalya
 nyaṣīdat prajñapta eva-āsane paryaṅkam ābhujya ṛjuṃ kāyaṃ praṇidhāya pratimukhīṃ smṛtim upasthāpya | ^1d
 
atha khalu sambahulā bhikṣavo yena Bhagavāṃs tenopasaṃkraman upa saṃkramya Bhagavataḥ pādau śirobhir abhivandya Bhagavantaṃ triṣpr adakṣiṇīkṛtya ekānte nyaṣīdan||1|| ^1e
## Subhuti makes a request
 tena khalu punaḥ samayena āyuṣmān subhūtis tasyām eva parṣadi saṃnipatito 'bhūt saṃniṣaṇṇaḥ |
 atha khalv āyuṣmān subhūtir utthāya-āsanād ekāṃsam uttarāsaṅgaṃ kṛtvā dakṣiṇaṃ jānu-maṇḍalaṃ pṛthivyāṃ pratiṣṭhāpya yena bhagavāṃs tena añjaliṃ praṇamya bhagavantam etad avocat | ^2a

 āścaryaṃ bhagavan parama-āścaryaṃ sugata
 yāvadeva tathāgatena-arhatā samyaksaṃbuddhena bodhisattvā mahāsattvā anuparigṛhītāḥ parameṇa anugraheṇa | ^2b
 
 āścaryaṃ bhagavan yāvadeva tathāgatenārhatā samyaksaṃbuddhena bodhisattvā mahāsattvāḥ parīnditāḥ paramayā parīndanayā |
 tat kathaṃ bhagavan bodhisattvayāna saṃprasthitena kulaputreṇa vā kuladuhitrā vā sthātavyaṃ |
 kathaṃ pratipattavyaṃ | kathaṃ cittaṃ pragrahītavyam | ^2c
 
 evam ukte bhagavān āyuṣmantaṃ subhūtim etad avocat | sādhu sādhu subhūte evam etad yathā vadasi |  
 anuparigṛhītās tathāgatena bodhisattvā mahāsattvāḥ parameṇa anugraheṇa| 
parīnditās tathāgatena bodhisattvā mahasattvāḥ paramayā parīndanayā | ^2c

 tena hi subhūte śṛṇu sādhu ca suṣṭhu ca manasikuru | 
bhāṣiṣye 'haṃ te |
yathā bodhisattva-yāna-saṃprasthitena sthātavyaṃ | yathā pratipattavyaṃ |yathā cittaṃ pragrahītavyam |
 evaṃ bhagavan ity āyuṣmān subhūtir bhagavataḥ pratyaśrauṣīt ||2|| ^2d
## The Vow of a Bodhisattva
 bhagavān etad avocat | iha subhūte bodhisattva-yāna-saṃprasthitena evaṃ cittam utpādayitavyaṃ | ^3a
 
 yāvantaḥ subhūte sattvāḥ sattvadhātau sattva-saṃgraheṇa saṃgṛhītā
 aṇḍajā vā jarāyujā vā saṃsvedajā vā aupapādukā vā
 rūpiṇo vā arūpiṇo vā saṃjñino vā asaṃjñino vā naiva aṃjñino nāsaṃjñino vā
 yāvān kaścit sattvadhātuḥ prajñapya-mānaḥ prajñapyate te ca mayā sarve 'nupadhiśeṣe nirvāṇadhātau parinirvāpayitavyāḥ |
 evam aparimāṇān api sattvān parinirvāpya na kaścit sattvaḥ parinirvāpito bhavati | ^3b
 
 tat kasya hetoḥ | sacet subhūte bodhisattvasya sattva-saṃjñā pravarteta na sa bodhisattva iti vaktavyaḥ | 
 tat kasya hetoḥ | na sa subhūte bodhisattvo vaktavyo yasya ātma-saṃjñā pravarteta sattva-saṃjñā vā jīva-saṃjñā vā pudgala-saṃjñā vā pravarteta||3|| ^3c
## The Practice of the Perfections 
 api tu khalu punaḥ subhūte
 na bodhisattvena vastupratiṣṭhitena dānaṃ dātavyaṃ | na kvacit pratiṣṭhitena dānaṃ dātavyaṃ | ^4a
 
 na rūpa-pratiṣṭhitena dānaṃ dātavyaṃ | na śabda-gandha-rasa-spraṣṭavya-dharmeṣu pratiṣṭhitena dānaṃ dātavyam | ^4b
 
 evaṃ hi subhūte bodhisattvena mahāsattvena dānaṃ dātavyaṃ | yathā na nimitta-saṃjñāyām api pratitiṣṭhet | ^4c
 
 tat kasya hetoḥ | yaḥ subhūte bodhisattvo 'pratiṣṭhito dānaṃ dadāti tasya subhūte puṇya-skandhasya na sukaraṃ pramāṇam udgrahītum | ^4d
 
 tat kiṃ manyase subhūte sukaraṃ pūrvasyāṃ diśy ākāśasya pramāṇamudgrahītum |
 subhūtir āha | no hīdaṃ bhagavan |
 bhagavān āha |evaṃ dakṣiṇa-paścima-uttarāsvadha-ūrdhvaṃ digvidikṣu samantād daśasu dikṣu sukaram ākāśasya pramāṇam udgrahītum |
 subhūtir āha | no hīdaṃ bhagavan | ^4e
 
 bhagavān āha | evam eva subhūte yo bodhisattvo 'pratiṣṭhito dānaṃ dadāti tasya subhūte puṇyaskandhasya na sukaraṃ pramāṇam udgrahītum | ^4f
 
 evaṃ hi subhūte bodhisattva-yāna-saṃprasthitena dānaṃ dātavyaṃ yathā na nimitta-saṃjñāyām api pratitiṣṭhet ||4|| ^4g
## Buddhahood and the thirty-two Mark
 tat kiṃ manyase subhūte lakṣaṇa-sampadā tathāgato draṣṭavyaḥ | ^5a
 
 subhūtir āha | no hīdaṃ bhagavan na lakṣaṇa-saṃpadā tathāgato draṣṭavyaḥ | ^5b
 
 tat kasya hetoḥ | yā sā bhagavan lakṣaṇa-saṃpat tathāgatena bhāṣitā saiva alakṣaṇa-saṃpat | ^5c
 
 evam ukte bhagavān āyuṣmantaṃ subhūtim etad avocat |
 yāvat subhūte lakṣaṇa-saṃpat tāvan mṛṣā | yāvad alakṣaṇa-saṃpat tāvan na mṛṣeti | ^5d
 
 hi lakṣaṇa-alakṣaṇatas tathāgato draṣṭavyaḥ ||5|| ^5e
## The Dharmabody as the body of teachings
 evam ukta āyuṣmān subhūtir bhagavantam etad avocat |
 asti bhagavan kecit sattvā bhaviṣyanty anāgate 'dhvani paścime kāle paścime samaye paścimāyāṃ pañca-śatyāṃ saddharma-vipralopa-kāle vartamāne ya imeṣv evaṃrūpeṣu sūtrānta-padeṣu bhāṣyamāṇeṣu bhūta-saṃjñām utpādayiṣyanti | ^6a
 
bhagavān āha | mā subhūte tvam evaṃ vocaḥ | asti kecit sattvā bhaviṣy antyanāgate
'dhvani paścime kāle paścime samaye paścimāyāṃ pañcaśatyāṃ saddharma-vipralope vartamāne ya imeṣv evaṃrūpeṣu sūtrāntapadeṣu bhāṣyamāṇeṣu bhūta-saṃjñām utpādayiṣyanti | 
api tu khalu punaḥ subhūte bhaviṣyanty anāgate 'dhvani bodhisattvā mahāsattvāḥ paścime kāle paścime samaye paścimāyāṃ pañca-śatyāṃ saddharma-vipralope vartamāne guṇavantaḥ śīlavantaḥ prajñāvantaś ca bhaviṣyanti 
ya imeṣv evaṃrūpeṣu sūtrānta-padeṣu bhāṣyamāṇeṣu bhūtasaṃjñām utpādayiṣyanti |  ^6b

 na khalu punas te subhūte bodhisattvā mahāsattvā eka-buddha-paryupāsitā bhaviṣyanti | na eka-buddha-avaropita-kuśala-mūlā bhaviṣyanti | 
 api tu khalu punaḥ subhūte aneka-buddha-śatasahasra-paryupāsitā aneka-buddha-śatasahasra-avaropita-kuśala-mūlās te bodhisattvā mahāsattvā bhaviṣyanti | ^6c
 
 ya imeṣv evaṃrūpeṣu sūtrānta-padeṣu bhāṣyamāṇeṣv ekacitta-prasādam api pratilapsyante |
 jñātās te subhūte tathāgatena buddha-jñānena dṛṣṭās te subhūte tathāgatena buddha-cakṣuṣā buddhās te subhūte tathāgatena | sarve te subhūte'prameyam asaṃkhyeyaṃ puṇyaskandhaṃ prasaviṣyanti pratigrahīṣyanti | ^6d
 
 tat kasya hetoḥ | na hi subhūte teṣāṃ bodhisattvānāṃ mahāsattvānām ātmasaṃjñā pravartate na sattvasaṃjñā na jīvasaṃjñā na pudgalasaṃjñā pravartate |
 nāpi teṣāṃ subhūte bodhisattvānāṃ mahāsattvānāṃ dharmasaṃjñā pravartate | evaṃ nādharmasaṃjñā | nāpi teṣāṃ subhūte saṃjñā nāsaṃjñā pravartate |
 tatkasya hetoḥ | sacet subhūte teṣāṃ bodhisattvānāṃ mahāsattvānāṃ dharmasaṃjñā pravarteta sa eva teṣām ātmagrāho bhavet sattvagrāho jīvagrāhaḥ pudgalagrāho bhavet | ^6e
 
 saced adharmasaṃjñā pravarteta sa eva teṣām ātmagrāho bhavet sattvagrāho jīvagrāhaḥ pudgalagrāha iti | ^6g
 
 tatkasya hetoḥ | na khalu punaḥ subhūte bodhisattvena mahāsattvena dharma udgrahītavyo nādharmaḥ | ^6h
 
 tasmād iyaṃ tathāgatena saṃdhāya vāg bhāṣitā | kolopamaṃ dharma-paryāyam ājānadbhir dharmā eva prahātavyāḥ prāg evādharmā iti ||6|| ^6i
## The Dharmabody as the result of Gnosis 
 punar aparaṃ bhagavān āyuṣmantaṃ subhūtim etad avocat |
 tat kiṃ manyase subhūte asti sa kaścid dharmo yas tathāgatena anuttarā samyaksaṃbodhir ity abhisaṃbuddhaḥ kaścid vā dharmas tathāgatena deśitaḥ | ^7a
 
 evam ukta āyuṣmān subhūtir bhagavantam etad avocat |
 yathā ahaṃ bhagavan bhagavato bhāṣitasya artham ājānāmi nāsti sa kaścid dharmo yas tathāgatena anuttarā samyaksaṃbodhir ity abhisaṃbuddhaḥ nāsti dharmo yas tathāgatena deśitaḥ | ^7b
 
 tat kasya hetoḥ | yo 'sau tathāgatena dharmo 'bhisaṃbuddho deśito vā agrāhyaḥ so 'nabhilapyaḥ | na sa dharmo nādharmaḥ |
tatkasya hetoḥ |asaṃskṛta-prabhāvitā hy āryapudgalāḥ ||7|| ^7c
## The Dharmabody as the result of Merit
 bhagavān āha | tat kiṃ manyase subhūte yaḥ kaścit kulaputro vā kuladuhitā vemaṃ trisāhasramahāsāhasraṃ lokadhātuṃ sapta-ratnaparipūrṇaṃ kṛtvā tathāgatebhyo 'rhadbhyaḥ samyaksaṃbuddhebhyo dānaṃ dadyāt api nu sa kulaputro vā kuladuhitā vā tato nidānaṃ bahutaraṃ puṇya-skandhaṃ prasunuyāt | ^8a
 
 subhūtir āha | bahu bhagavan bahu sugata sa kulaputro vā kuladuhitā vā tato nidānaṃ puṇya-skandhaṃ prasunuyāt |
  tat kasya hetoḥ | yo 'sau bhagavan puṇya-skandhas tathāgatena bhāṣito'skandhaḥ sa tathāgatena bhāṣitaḥ | tasmāt tathāgato bhāṣate puṇya-skandhaḥ puṇya-skandha iti | ^8b
  
 bhagavān āha | yaś ca khalu punaḥ subhūte kulaputro vā kuladuhitā vemaṃ trisāhasramahāsāhasraṃ lokadhātuṃ sapta-ratna-paripūrṇaṃ kṛtvā tathāgatebhyo 'rhadbhyaḥ samyaksaṃbuddhebhyo dānaṃ dadyāt |
 yaśceto dharm-aparyāyād antaśaś catuṣpādikām api gāthām udgṛhya parebhyo vistareṇa deśayet saṃprakāśayed ayam eva tato nidānaṃ bahutaraṃ puṇya-skandhaṃ prasunuyād aprameyam asaṃkhyeyam | ^8c
 
 tat kasya hetoḥ | ato nirjātā hi subhūte tathāgatānām arhatāṃ samyaksaṃbuddhānām anuttarā samyaksaṃbodhir | ato nirjātāś ca buddhā bhagavantaḥ |
 tat kasya hetoḥ | buddhadharmā buddhadharmā iti subhūte'buddhadharmāś caiva te tathāgatena bhāṣitāḥ | tenocyante buddhadharmā iti ||8|| ^8d
## The four Great Saints
 tat kiṃ manyase subhūte api nu srotāpannasyaivaṃ bhavati mayā srotāpatti-phalaṃ prāptam iti | ^9a
 
 subhūtir āha | no hīdaṃ bhagavan | na srotāpannasyaivaṃ bhavati mayā srotāpatti-phalaṃ prāptam iti | tat kasya hetoḥ | na hi sa bhagavan kaṃcid dharmam āpannaḥ | tenocyate srotāpanna iti |
 na rūpam āpanno na śabdān na gandhān na rasān na spraṣṭavyān dharmān āpannaḥ | tenocyate srotāpanna iti | ^9b
 
 saced bhagavan srotāpannasyaivaṃ bhaven mayā srotāpatti-phalaṃ prāptam iti sa eva tasya ātmagrāho bhavet sattvagrāho jīvagrāhaḥ pudgalagrāho bhaved iti |
 bhagavān āha | tatkiṃ manyase subhūte api nu sakṛdāgāmina evaṃ bhavati mayā sakṛdāgāmiphalaṃ prāptam iti |
 subhūtirāha | no hīdaṃ bhagavan na sakṛdāgāmina evaṃ bhavati mayā sakṛdāgāmiphalaṃ prāptam iti | tatkasya hetoḥ | na hi sa kaścid dharmo yaḥ sakṛdāgāmitvam āpannaḥ | tenocyate sakṛdāgāmīti | ^9c
 
 bhagavān āha | tat kiṃ manyase subhūte api nv anāgāmina evaṃ bhavati mayā anāgāmiphalaṃ prāptam iti |
 subhūtir āha | no hīdaṃ bhagavan na anāgāmina evaṃ bhavati mayā anāgāmi-phalaṃ prāptamiti | tatkasya hetoḥ | na hi sa bhagavan kaścid dharmo yo 'nāgāmitvam āpannaḥ | tenocyate 'nāgāmīti | ^9d
 
 bhagavān āha | tat kiṃ manyase subhūte api nvarhata evaṃ bhavati mayā arhattvaṃ prāptam iti |
 subhūtir āha | no hīdaṃ bhagavan na arhata evaṃ bhavati mayā arhattvaṃ prāptam iti | tatkasya hetoḥ | na hi sa bhagavan kaścid dharmo yo 'rhan nāma | tenocyate 'rhann iti |  
 saced bhagavann arhata evaṃ bhaven mayā arhattvaṃ prāptam iti sa eva tasya ātmagrāho bhavet sattvagrāho jīvagrāhaḥ pudgalagrāho bhavet | ^9e
 
 tat kasya hetoḥ | aham asmi bhagavaṃs tathāgatena arhatā samyaksaṃbuddhena araṇā-vihāriṇām agryo nirdiṣṭaḥ | ^9f
 
aham asmi bhagavann arhan vītarāgaḥ | na ca me bhagavann evaṃ bhavati arhann asmy ahaṃ vītarāga iti |  sacen mama bhagavann evaṃ bhaven mayā arhattvaṃ prāptam iti na māṃ tathāgato vyākariṣyad araṇā-vihāriṇām agryaḥ 
 ^9g

subhūtiḥ kulaputro na kvacid viharati tenocyate 'raṇā-vihāry araṇā-vihārīti ||9|| ^9h
## The Bodhisattva's thought of enlightenment
 bhagavān āha | tat kiṃ manyase subhūte asti sa kaścid dharmo yas tathāgatena dīpaṃkarasya tathāgatasya arhataḥ samyaksaṃbuddhasya antikād udgṛhītaḥ |
 subhūtir āha | no hīdaṃ bhagavan nāsti sa kaścid dharmo yas tathāgatena dīpaṃkarasya tathāgatasya arhataḥ samyaksaṃbuddhasya antikād udgṛhītaḥ | ^10a

 bhagavān āha | yaḥ kaścit subhūte bodhisattva evaṃ vaded ahaṃ kṣetra-vyūhān niṣpādayiṣyāmi iti sa vitathaṃ vadet |
tatkasya hetoḥ | kṣetra-vyūhāḥ kṣetra-vyūhā iti subhūte 'vyūhās te tathāgatena bhāṣitāḥ | tenocyante kṣetra-vyūhā iti | ^10b

tasmāt tarhi subhūte bodhisattvena mahāsattvenaivam apratiṣṭhitaṃ cittam utpādayitavyaṃ yanna kvacit pratiṣṭhitaṃ cittam utpādayitavyaṃ na rūpa-pratiṣṭhitaṃ cittam utpādayitavyaṃ naśabda-gandha-rasa-spraṣṭavya-dharma-pratiṣṭhitaṃ cittam utpādayitavyam | ^10c

tad yathāpi nāma subhūte puruṣo bhaved upeta-kāyo mahā-kāyo yat tasyaivaṃrūpa ātma-bhāvaḥ syāt tad yathāpi nāma sumeruḥ parvata-rājaḥ tat kiṃ manyase subhūte api nu mahān sa ātmabhāvo bhavet |
 subhūtir āha | mahān sa bhagavan mahān sugata sa ātmabhāvo bhavet |tatkasya hetoḥ | ātmabhāva ātmabhāva iti bhagavann abhāvaḥ sa tathāgatena bhāṣitaḥ |tenocyata ātmabhāva iti | na hi bhagavan sa bhāvo nābhāvaḥ | tenocyata ātmabhāva iti | ^10d
## The merit derived from Perfect Wisdom
 bhagavān āha | tat kiṃ manyase subhūte yāvatyo gaṅgāyāṃ mahānadyāṃ vālukās tāvatya eva gaṅgā-nadyo bhaveyuḥ tāsu yā vālukā api nu tā bahvyo bhaveyuḥ | 
  subhūtir āha | tā eva tāvad bhagavan bahvyo gaṅgā-nadyo bhaveyuḥ prāg eva yās tāsu gaṅgā-nadīṣu vālukāḥ | ^11a
  
 bhagavān āha | ārocayāmi te subhūte prativedayāmi yāvatyas tāsu gaṅgā-nadīṣu vālukā bhaveyus tāvato lokadhātūn kaścid eva strī vā puruṣo vā sapta-ratna-paripūrṇaṃ kṛtvā tathāgatebhyo 'rhadbhyaḥ samyaksaṃbuddhebhyo dānaṃ dadyāt tatkiṃ manyase subhūte api nu sā strī vā puruṣo vā tato nidānaṃ bahu puṇya-skandhaṃ prasunuyāt | 
  subhūtir āha | bahu bhagavan bahu sugata strī vā puruṣo vā tato nidānaṃ puṇya-skandhaṃ prasunuyād aprameyam asaṃkhyeyam | ^11b
 
 bhagavān āha |yaś ca khalu punaḥ subhūte strī vā puruṣo vā tāvato loka-dhātūn sapta-ratna-paripūrṇaṃ kṛtvā tathāgatebhyo 'rhadbhyaḥ samyaksaṃbuddhebhyo dānaṃ dadyāt yaś ca kulaputro vā kuladuhitā veto dharm-aparyāyād antaśaś catuṣpādikām api gāthām udgṛhya parebhyo deśayet saṃprakāśayed ayam eva tato nidānaṃ bahutaraṃ puṇya-skandhaṃ prasunuyād aprameyam asaṃkhyeyam ||11|| ^11c
## The merit derived from Perfect Wisdom 2
api tu khalu punaḥ subhūte yasmin pṛthivī-pradeśa ito dharma-paryāyād antaśaś catuṣpādikām api gāthām udgṛhya bhāṣyeta vā saṃprakāśyeta vā sa pṛthivī-pradeśaś caitya-bhūto bhavet sadeva mānuṣa-asurasya lokasya ^12a

 kaḥ punar vādo ya imaṃ dharmaparyāyaṃ sakala-samāptaṃ dhārayiṣyanti vācayiṣyanti paryavāpsyanti parebhyaś ca vistareṇa saṃprakāśayiṣyanti | ^12b
 
 parameṇa te subhūte āścaryeṇa samanvāgatā bhaviṣyanti | ^12c
 
  tasmiṃś ca subhūte pṛthivī-pradeśe śāstā viharaty anyatara-anyataro vā vijñaguru-sthānīyaḥ ||12|| ^12d
## The first ending
 evam ukta āyuṣmān subhūtir bhagavantam etad avocat |
 ko nāma ayaṃ bhagavan dharmaparyāyaḥ kathaṃ cainaṃ dhārayāmi | ^13a
 
 evam ukte bhagavān āyuṣmantaṃ subhūtim etad avocat |
 prajñāpāramitā nāma ayaṃ subhūte dharmaparyāyaḥ | ^13b
 
 evaṃ cainaṃ dhāraya | ^13c
 
 tatkasya hetoḥ | ^13d
 
  yaiva subhūte prajñāpāramitā tathāgatena bhāṣitā saiva-a-pāramitā tathāgatena bhāṣitā | tenocyate prajñāpāramiteti | ^13e
  
 tatkiṃ manyase subhūte api nvasti sa kaścid dharmo yastathāgatena bhāṣitaḥ| 
 subhūtir āha | no hīdaṃ bhagavan nāsti sa kaścid dharmo yas tathāgatena bhāṣitaḥ | ^13f
 
 bhagavān āha | tatkiṃ manyase subhūte yāvat trisāhasramahāsāhasre lokadhātau pṛthivīrajaḥ kaccit tad bahu bhavet |
 subhūtir āha | bahu bhagavan bahu sugata pṛthivīrajo bhavet | ^13g
 
 tatkasya hetoḥ | yat tad bhagavan pṛthivīrajas tathāgatena bhāṣitam a-rajas tad bhagavaṃs tathāgatena bhāṣitam | tenocyate pṛthivīraja iti | ^13h
 
 yo'py asau lokadhātus tathāgatena bhāṣito 'dhātuḥ sa tathāgatena bhāṣitaḥ |tenocyate lokadhātur iti | ^13i
 
 bhagavān āha | tatkiṃ manyase subhūte dvātriṃśan mahāpuruṣa-lakṣaṇais tathāgato 'rhan samyaksaṃbuddho draṣṭavyaḥ |
 subhūtir āha | no hīdaṃ bhagavan na dvātriṃśan-mahāpuruṣa-lakṣaṇais tathāgato 'rhan samyaksaṃbuddho draṣṭavyaḥ |
 tatkasya hetoḥ | yāni hi tāni bhagavan dvātriṃśan mahāpuruṣa-lakṣaṇāni tathāgatena bhāṣitāny a-lakṣaṇāni tāni bhagavaṃs tathāgatena bhāṣitāni | tenocyante dvātriṃśan-mahāpuruṣa-lakṣaṇānīti | ^13j
 
 bhagavān āha | yaś ca khalu punaḥ subhūte strī vā puruṣo vā dine dine gaṅgā-nadī-vālukā-samān ātma-bhāvān parityajet evaṃ parityajangaṅgā-nadī-vālukā-samān kalpāṃs tān ātma-bhāvān parityajet
 yaś ceto dharmaparyāyād antaśaś catuṣpādikām api gāthām udgṛhya parebhyo deśayet saṃprakāśayed ayam eva tato nidānaṃ bahutaraṃ puṇya-skandhaṃ prasunuyād aprameyam asaṃkhyeyam | ^13k
## Selfless patience and perfect inner freedom
 atha khalv āyuṣmān subhūtir dharma-vegena-aśrūṇi prāmuñcat so 'śrūṇi pramṛjya bhagavantam etad avocat | ^14a
 
āścaryaṃ bhagavan parama-aścaryaṃ sugata yāvad ayaṃ dharm-aparyāyas tathāgatena bhāṣito 'grayāna-saṃprasthitānāṃ sattvānām arthāya śreṣṭha-yāna-saṃprasthitānāṃ sattvānām-arthāya yato me bhagavañ jñānam utpannam | ^14b

 na mayā bhagavañ jātv evaṃrūpo dharmaparyāyaḥ śruta-pūrvaḥ |
parameṇa te bhagavann āścaryeṇa samanvāgatā bodhisattvā bhaviṣyanti ya iha sūtre bhāṣyamāṇe śrutvā bhūta-saṃjñām utpādayiṣyanti | ^14c

 tatkasya hetoḥ | yā caiṣā bhagavan bhūta-saṃjñā saiva-abhūta-saṃjñā |tasmāt tathāgato bhāṣate bhūta-saṃjñā bhūta-saṃjñeti | ^14d

na mama bhagavann āścaryaṃ yad aham imaṃ dharmaparyāyaṃ bhāṣyamāṇam avakalpayāmyadhimucye | ^14e
 
 ye 'pi te bhagavan sattvā bhaviṣyanty anāgate 'dhvani paścime kāle paścime samaye paścimāyāṃ pañca-śatyāṃ saddharma-vipralope vartamāne ya imaṃ bhagavan dharm-aparyāyam udgrahīṣyanti dhārayiṣyanti vācayiṣyanti paryavāpsyanti parebhyaś ca vistareṇa saṃprakāśayiṣyanti te parama-āścaryeṇa samanvāgatā bhaviṣyanti | ^14f
 
 api tu khalu punar bhagavan na teṣām ātmasaṃjñā pravartiṣyate na sattva-saṃjñā na jīva-saṃjñā na pudgala-saṃjñā pravartiṣyate nāpi teṣāṃ kācit saṃjñā nāsaṃjñā pravartate | ^14g
 
 tatkasya hetoḥ | yā sā bhagavann ātma-saṃjñā saiva-a-saṃjñā | yā sattva-saṃjñā jīva-saṃjñā pudgala-saṃjñā saivāsaṃjñā | ^14h
 
 tatkasya hetoḥ | sarva-saṃjñā-apagatā hi buddhā bhagavantaḥ | ^14i
 
 evam ukte bhagavān āyuṣmantaṃ subhūtim etad avocat |
 evam etat subhūte evam etat |
 parama-āścarya-samanvāgatās te sattvā bhaviṣyanti ya iha subhūte sūtre bhāṣyamāṇe nottrasiṣyanti na saṃtrasiṣyanti na saṃtrāsam āpatsyante | ^14j
 
 tatkasya hetoḥ | paramapāramiteyaṃ subhūte tathāgatena bhāṣitā yaduta-a-pāramitā | yāṃ ca subhūte tathāgataḥ parama-pāramitāṃ bhāṣate tām aparimāṇā api buddhā bhagavanto bhāṣante |  tenocyate parama-pāramiteti | ^14k
 
api tu khalu punaḥ subhūte yā tathāgatasya kṣānti-pāramitā saivāpāramitā | ^14l

tatkasya hetoḥ | yadā me subhūte kaliṅgarājā-aṅga-pratyaṅga-māṃsānyacchaitsīt nāsīn-me tasmin samaya ātma-saṃjñā vā sattva-saṃjñā vā jīva-saṃjñā vā pudgala-saṃjñā vā nāpi me kācit saṃjñā vā asaṃjñā vā babhūva |
tatkasya hetoḥ | sacen me subhūte tasmin samaya ātma-saṃjñā-abhaviṣyad vyāpāda-saṃjñā api me tasmin samaye'bhaviṣyat | sacet sattva-saṃjñā jīva-saṃjñā pudgala-saṃjñā-abhaviṣyad vyāpāda-saṃjñā api me tasmin samaye 'bhaviṣyat | ^14m

tatkasya hetoḥ | abhijānāmy ahaṃ subhūte 'tīte 'dhvani pañca jāti-śatāni yad ahaṃ kṣāntivādī ṛṣir abhūvam | tatra api me nātma-saṃjñā babhūvana sattva-saṃjñā na jīva-saṃjñā na pudgala-saṃjñā babhūva | ^14n

tasmāt tarhi subhūte bodhisattvena mahāsattvena sarva-saṃjñā vivarjayitvā anuttarāyāṃ samyaksaṃbodhau cittam utpādayitavyam | ^14o

na rūpa-pratiṣṭhitaṃ cittam utpādayitavyaṃ na śabda-gandha-rasa-spraṣṭavya-dharma-pratiṣṭhitaṃ cittam utpādayitavyaṃ na dharma-pratiṣṭhitaṃ cittam utpādayitavyaṃ na adharma-pratiṣṭhitaṃ cittam  utpādayitavyaṃ na kvacit pratiṣṭhitaṃ cittam  utpādayitavyam | ^14p
 
tatkasya hetoḥ | yat pratiṣṭhitaṃ tadeva apratiṣṭhitam | ^14q

 tasmādeva tathāgato bhāṣate apratiṣṭhitena bodhisattvena dānaṃ dātavyam |  ^14r
 
 na rūpa-śabda-gandha-rasa-spraṣṭavya-dharma-pratiṣṭhitena dānaṃ dātavyam |
api tu khalu punaḥ subhūte bodhisattvenaivaṃrūpo dānaparityāgaḥ kartavyaḥ sarva-sattvānām arthāya |  ^14s

tatkasya hetoḥ | yā caiṣā subhūte sattva-saṃjñā saivāsaṃjñā |
 ya evaṃ te sarva-sattvās tathāgatena bhāṣitās ta evāsattvāḥ | ^14t
 
tatkasya hetoḥ | bhūta-vādī subhūte tathāgataḥ satyavādī tathāvādyan anyathāvādī tathāgataḥ | na vitatha-vādī tathāgataḥ | ^14u

api tu khalu punaḥ subhūte yas tathāgatena dharmo 'bhisaṃbuddho deśitonidhyāto na tatra satyaṃ na mṛśā | ^14v

tadyathāpi nāma subhūte puruṣo 'ndhakāra-praviṣṭo na kiṃcid api paśyetevaṃ vastupatito bodhisattvo draṣṭavyo yo vastupatito dānaṃ parityajati | ^14w

tadyathāpi nāma subhūte cakṣuṣmān puruṣaḥ prabhātāyāṃ rātrau sūrye'bhyudgate nānāvidhāni rūpaṇi paśyet evam avastupatito bodhisattvodraṣṭavyo yo 'vastupatito dānaṃ parityajati |  ^14x

api tu khalu punaḥ subhūte ye kulaputrā vā kuladuhitaro vemaṃ dharmaparyāyam udgrahīṣyanti dhārayiṣyanti vācayiṣyanti paryavāpsyanti parebhyaś ca vistareṇa saṃprakāśayiṣyanti jñātās te subhūte tathāgatena buddha-jñānena dṛṣṭās te subhūte tathāgatena buddha-cakṣuṣā buddhās te tathāgatena | sarve te subhūte sattvāaprameyam asaṃkhyeyaṃ puṇya-skandhaṃ prasaviṣyanti pratigrahīṣyanti ||14|| ^14y
## The merit acquired 
yaś ca khalu punaḥ subhūte strī vā puruṣo vā pūrv-āhṇa-kāla-samayegaṅgā-nadī-vālukā-samān ātmabhāvān parityajed |
 evaṃ madhyā-āhṇa-kāla-samaye gaṅgā-nadī-vālukā-samān ātmabhāvānparityajet |
 sāya-āhṇa-kāla-samaye gaṅgā-nadī-vālukā-samān ātmabhāvān parityajet
 anena paryāyeṇa bahūni kalpa-koṭi-niyuta-śatasahasrāṇy ātmabhāvān parityajet | ^15a
 
 yaś cemaṃ dharmaparyāyaṃ śrutvā na pratikṣipet ayam eva tato nidānaṃ bahutaraṃ puṇya-skandhaṃ prasunuyād aprameyam asaṃkhyeyam | kaḥ punar vādo yo likhitvodgṛhṇīyād dhārayed vācayet paryavāpnuyāt parebhyaś ca vistareṇa saṃprakāśayet | ^15b
 
api tu khalu punaḥ subhūte 'cintyo 'tulyo 'yaṃ dharmaparyāyaḥ | ^15c

ayaṃ ca subhūte dharmaparyāyas tathāgatena bhāṣito'gra-yāna-saṃprasthitānāṃ sattvānām arthāyaśreṣṭha-yāna-saṃprasthitānāṃ sattvānām arthāya | ^15d

ya imaṃ dharm-aparyāyam udgrahīṣyanti dhārayiṣyanti vācayiṣyanti paryavāpsyanti parebhyaśca vistareṇa saṃprakāśayiṣyanti jñātās te subhūte tathāgatena buddha-jñānena dṛṣṭās te subhūte tathāgatenabuddha-cakṣuṣā buddhās te tathāgatena |
sarve te subhūte sattvā aprameyeṇa puṇya-skandhena samanvāgatā bhaviṣyanti | acintyena atulyena amāpyena aparimāṇena puṇya-skandhena samanvāgatā bhaviṣyanti |
 sarve te subhūte sattvāḥ samāṃśena bodhiṃ dhārayiṣyanti | ^15e
 
tatkasya hetoḥ | na hi śakyaṃ subhūte 'yaṃ dharmaparyāyo hīna-adhimuktikaiḥ sattvaiḥ śrotuṃ
 na ātma-dṛṣṭikair na sattvadṛṣṭikair na jīva-dṛṣṭikair na pudgala-dṛṣṭikaiḥ |
 na abodhisattva-pratijñaiḥ sattvaiḥ śakyam ayaṃ dharmaparyāyaḥ śrotuṃ vodgrahītuṃ vā dhārayituṃ vā vācayituṃ vā paryavāptuṃ vā | nedaṃ sthānaṃ vidyate | ^15f
 
api tu khalu punaḥ subhūte yatra pṛthivīpradeśa idaṃ sūtraṃ prakāśayiṣyate pūjanīyaḥ sa pṛthivīpradeśo bhaviṣyati sadeva-mānuṣa-asurasya lokasya vandanīyaḥ pradakṣiṇīyaś ca sa pṛthivīpradeśo bhaviṣyati caityabhūtaḥ sa pṛthivīpradeśo bhaviṣyati ||15|| ^15g
## The presuppositions of merit
api tu ye te subhūte kulaputrā vā kuladuhitaro vemān evaṃrūpān sūtrāntān udgrahīṣyanti dhārayiṣyanti vācayiṣyanti paryavāpsyanti yoniśaśca manasikariṣyanti parebhyaś ca vistareṇa saṃprakāśayiṣyanti teparibhūtā bhaviṣyanti suparibhūtāś ca bhaviṣyanti |
tatkasya hetoḥ | yāni ca teṣāṃ subhūte sattvānāṃ paurva-janmikāny-aśubhāni karmāṇi kṛtāny apāya-saṃvartanīyāni dṛṣṭa eva dharme paribhūtatayā tāni paurvajanmikāny aśubhāni karmāṇi kṣapayiṣyanti buddhabodhiṃ ca anuprāpsyanti |  ^16a

tat kasya hetoḥ | abhijānāmy ahaṃ subhūte atīte 'dhvany asaṃkhyeyaiḥ kalpair asaṃkhyeyatarair dīpaṃkarasya tathāgatasya arhataḥ samyaksaṃbuddhasya pareṇa paratareṇa catur-aśīti-buddha-koṭi-niyuta-śatasahasrāṇy abhūvan ye mayā ārāgitā ārāgya na virāgitāḥ | yac ca mayā subhūte te buddhā bhagavanta ārāgitā ārāgya na virāgitā ^16b

 yac ca paścime kāle paścime samaye paścimāyāṃ pañcaśatyāṃ saddharma-vipralopa-kāle vartamāne imān evaṃrūpān sūtrāntān udgrahīṣyanti dhārayiṣyanti vācayiṣyanti paryavāpsyanti parebhyaś ca vistareṇa saṃprakāśayiṣyanty
 asya khalu punaḥ subhūte puṇyaskandhasya antikād asau paurvakaḥ puṇya-skandhaḥ śatatamīm api kalāṃ nopaiti sahasratamīm api śatasahasratamīm api koṭitamīm api koṭi-śatatamīm api koṭi-śatasahasratamīm api koṭi-niyuta-śatasahasratamīm api saṃkhyām api kalāmapi gaṇanām apyupamām apy upaniṣadam api yāvad aupamyam api na kṣamate | ^16c
 
sacet punaḥ subhūte teṣāṃ kulaputrāṇāṃ kuladuhitfṇāṃ vā ahaṃ puṇyaskandhaṃ bhāṣeyaṃ yāvat te kulaputrā vā kuladuhitaro vā tasmin samaye puṇyaskandhaṃ prasaviṣyanti pratigrahīṣyanty unmādaṃ sattvā anuprāpnuyuś citta-vikṣepaṃ vā gaccheyuḥ | ^16d

api tu khalu punaḥ subhūte 'cintyo 'tulyo 'yaṃ dharma-paryāyas tathāgatena bhāṣitaḥ | asya acintya eva vipākaḥ pratikāṅkṣitavyaḥ ||16|| ^16e
## The Bodhisattvas
atha khalvāyuṣmān subhūtir bhagavantam etad avocat | kathaṃ bhagavan bodhisattva-yāna-saṃprasthitena sthātavyaṃ kathaṃ pratipattavyaṃ kathaṃ cittaṃ pragrahītavyam |  ^17a

bhagavān āha | iha subhūte bodhisattva-yāna-saṃprasthitena evaṃ cittam utpādayitavyaṃ
 sarve sattvā mayā anupadhiśeṣe nirvāṇadhātau parinirvāpayitavyāḥ |
 evaṃ ca sattvān parinirvāpya na kaścit sattvaḥ parinirvāpito bhavati | ^17b
 
tatkasya hetoḥ | sacet subhūte bodhisattvasya sattva-saṃjñā pravarteta na sa bodhisattva iti vaktavyaḥ | jīvasaṃjñā vā yāvat pudgalasaṃjñā vā pravarteta na sa bodhisattva iti vaktavyaḥ |
tat kasya hetoḥ | nāsti subhūte sa kaścid dharmo yo bodhisattva-yāna-saṃprasthito nāma | ^17c

tat kiṃ manyase subhūte asti sa kaścid dharmo yas tathāgatena dīpaṃkarasya tathāgatasya antikād anuttarāṃ samyaksaṃbodhim abhisaṃbuddhaḥ | ^17d

evam ukte āyuṣmān subhūtir bhagavantam etad avocat |yathā ahaṃ bhagavan bhagavato bhāṣitasya artham ājānāmi nāsti sabhagavan kaścid dharmo yas tathāgatena dīpaṃkarasya tathāgatasya arhataḥ samyaksaṃbuddhasya antikād anuttarāṃ samyaksaṃbodhim abhisaṃbuddhaḥ | ^17e

evam ukte bhagavān āyuṣmantaṃ subhūtim etad avocat | evam etat subhūte evam etan
 nāsti subhūte sa kaścid dharmo yas tathāgatena dīpaṃkarasya tathāgatasya arhataḥ samyaksaṃbuddhasya antikād anuttarāṃ samyaksaṃbodhim abhisaṃbuddhaḥ | ^17f
 
sacet punaḥ subhūte kaścid dharmas tathāgatena abhisaṃbuddho'bhaviṣyanna māṃ dīpaṃkaras tathāgato vyākariṣyad bhaviṣyasi tvaṃ māṇava-anāgate 'dhvani śākyamunir nāma tathāgato 'rhan samyaksaṃbuddha iti |  ^17g

yasmāt tarhi subhūte tathāgatena arhatā samyaksaṃbuddhena nāsti sa kaścid dharmo yo 'nuttarāṃ samyaksaṃbodhim abhisaṃbuddhas tasmād ahaṃ dīpaṃkareṇa tathāgatena vyākṛto bhaviṣyasi tvaṃ māṇava-anāgate'dhvani śākyamunir nāma tathāgato 'rhan samyaksaṃbuddhaḥ | ^17h

tatkasya hetoḥ | tathāgata iti subhūte | bhūta-tathatāyā etad adhivacanam | 
tathāgata iti subhūte | anutpāda dharmatāyā etad adhivacanam |
 tathāgataiti subhūte | dharmo cchedasya etad adhivacanam |
 tathāgata iti subhūte |atyanta anutpannasya etad adhivacanam |
 tat kasya hetoḥ | eṣa subhūte'nutpādo yaḥ paramārthaḥ | ^17i

 yaḥ kaścit subhūte evaṃ vadet tathāgatena arhatā samyak-saṃbuddhena anuttarā samyaksaṃbodhir abhisaṃbuddheti sa vitathaṃ vaded abhyācakṣīta māṃ sa subhūte asatodgṛhītena |tat kasya hetoḥ |nāsti subhūte sa kaścid dharmo yas tathāgatena anuttarāṃ samyaksaṃbodhim abhisaṃbuddhaḥ | ^17j

yaś ca subhūte tathāgatena dharmo 'bhisaṃbuddho deśito vā tatra nan satyaṃ na mṛṣā | ^17k

 tasmāttathāgato bhāṣate sarvadharmā buddhadharmā iti| ^17l
 
tat kasya hetoḥ | sarva-dharmā iti subhūte a-dharmās tathāgatena bhāṣitāḥ | tasmād ucyante sarvadharmā buddha-dharmā iti | ^17m

tadyathāpi nāma subhūte puruṣo bhaved upetakāyo mahākāyaḥ |
āyuṣmān subhūtir āha | yo 'sau bhagavaṃs tathāgatena puruṣo bhāṣita upetakāyo mahākāya ity akāyaḥ sa bhagavaṃs tathāgatena bhāṣitaḥ |tenocyata upetakāyo mahākāya iti | ^17n

bhagavān āha | evam etat subhūte | yo bodhisattva evaṃ vaded ahaṃ sattvān parinirvāpayiṣyāmīti na sa bodhisattva iti vaktavyaḥ |
tatkasya hetoḥ | asti subhūte sa kaścid dharmo yo bodhisattvo nāma |
subhūtir āha | no hīdaṃ bhagavan nāsti sa kaścid dharmo yo bodhisattvonāma |
bhagavān āha | sattvāḥ sattvā iti subhūte asattvās te tathāgatena bhāṣitās tenocyate sattvā iti | ^17o

tasmāt tathāgato bhāṣate nirātmānaḥ sarvadharmā nirjīvā niṣpoṣāniṣpudgalāḥ sarvadharmā iti | ^17p

yaḥ subhūte bodhisattva evaṃ vaded ahaṃ kṣetra-vyūhān niṣpādayiṣyāmīti sa vitathaṃ vadet | so 'pi tathaiva vaktavyaḥ|
tatkasya hetoḥ | kṣetra-vyūhāḥ kṣetra-vyūhā iti subhūte 'vyūhās te tathāgatena bhāṣitāḥ | tenocyante kṣetra-vyūhā iti | ^17q

yaḥ subhūte bodhisattvo nirātmāno dharmā nirātmāno dharmā ity adhimucyate sa tathāgatena arhatā samyaksaṃbuddhena bodhisattvo mahāsattva ity ākhyātaḥ ||17|| ^17r
## The Buddha's Five Eyes
bhagavān āha | tatkiṃ manyase subhūte saṃvidyate tathāgatasya māṃsa-cakṣuḥ |
subhūtir āha | evam etad bhagavan saṃvidyate tathāgatasya māṃsa-cakṣuḥ|
bhagavān āha | tatkiṃ manyase subhūte saṃvidyate tathāgatasya divyaṃ cakṣuḥ |
subhūtir āha | evam etad bhagavan saṃvidyate tathāgatasya divyaṃ cakṣuḥ|
bhagavān āha | tatkiṃ manyase subhūte saṃvidyate tathāgatasyaprajñā-cakṣuḥ |
subhūtir āha | evam etad bhagavan saṃvidyate tathāgatasya prajñā-cakṣuḥ|
bhagavān āha | tatkiṃ manyase subhūte saṃvidyate tathāgatasya dharma-cakṣuḥ |
subhūtir āha | evam etad bhagavan saṃvidyate tathāgatasya dharma-cakṣuḥ |
bhagavānāha | tatkiṃ manyase subhūte saṃvidyate tathāgatasya buddha-cakṣuḥ | 
subhūtir āha | evam etad bhagavan saṃvidyate tathāgatasya buddha-cakṣuḥ | ^18a

bhagavān āha | tatkiṃ manyase subhūte yāvatyo gaṅgāyāṃ mahā-nadyāṃ vālukā api nu tā vālukās tathāgatena bhāṣitāḥ | 
subhūtir āha | evam etad bhagavan evam etat sugata bhāṣitās tathāgatena vālukāḥ | ^18b

bhagavān āha | tatkiṃ manyase subhūte yāvatyo gaṅgāyāṃ mahānadyāṃ vālukās tāvatya eva gaṅgānadyo bhaveyuḥ tāsu yā vālukās tāvantaś ca lokadhātavo bhaveyuḥ kaccid bahavas te lokadhātavo bhaveyuḥ |
subhūtir āha | evam etad bhagavann evam etat sugata bahavas te lokadhātavo bhaveyuḥ | ^18c

bhagavān āha | yāvantaḥ subhūte teṣu lokadhāteṣu sattvās teṣām ahaṃ nānābhāvāṃ cittadhārāṃ prajānāmi | ^18d

tatkasya hetoḥ | citta-dhārā citta-dhāreti subhūte adhāraiṣā tathāgatena bhāṣitā | tenocyate citta-dhāreti | ^18e

tatkasya hetoḥ | atītaṃ subhūte cittaṃ nopalabhyate | anāgataṃ cittaṃ nopalabhyate | pratyutpannaṃ cittaṃ nopalabhyate ||18|| ^18f
## The Buddha's Merit is no Merit
tatkiṃ manyase subhūte yaḥ kaścit kulaputro vā kuladuhitā vevaṃ trisāhasramahāsāhasraṃ lokadhātuṃ sapta-ratna-paripūrṇaṃ kṛtvā tathāgatebhyo 'rhadbhyaḥ samyaksaṃbuddhebhyo dānaṃ dadyād api nu sa kulaputro vā kuladuhitā vā tato nidānaṃ bahu puṇya-skandhaṃ prasunuyāt |
subhūtir āha | bahu bhagavan bahu sugata |  ^19a

 bhagavān āha | evam etat subhūte evam etad bahu sa kulaputro vā kuladuhitā vā tato nidānaṃ bahu puṇya-skandhaṃ prasunuyād |
tatkasya hetoḥ | puṇya-skandhaḥ puṇya-skandha iti subhūte a-skandhaḥ sa tathāgatena bhāṣitaḥ | tenocyate puṇya-skandha iti | sacet punaḥ subhūte puṇya-skandho 'bhaviṣyan na tathāgato 'bhāṣiṣyat puṇya-skandhaḥ puṇya-skandha iti ||19|| ^19b
## The Buddha's physical body
tat kiṃ manyase subhūte rūpa-kāya-pariniṣpattyā tathāgato draṣṭavyaḥ |
subhūtir āha | no hīdaṃ bhagavan na rūpa-kāya-pariniṣpattyā tathāgato draṣṭavyaḥ |
tatkasya hetoḥ | rūpa-kāya-pariniṣpattī rūpakāya-pariniṣpattir iti bhagavan apariniṣpattir eṣā tathāgatena bhāṣitā | tenocyate rūpakāya-pariniṣpattir iti| ^20a

bhagavān āha | tatkiṃ manyase subhūte lakṣaṇa-saṃpadā tathāgato draṣṭavyaḥ | 
subhūtir āha | no hīdaṃ bhagavan na lakṣaṇa-saṃpadā tathāgato draṣṭavyaḥ |
tatkasya hetoḥ | yaiṣā bhagavaṃl lakṣaṇa-saṃpat tathāgatena bhāṣitā alakṣana-saṃpad eṣā tathāgatena bhāṣitā | tenocyate lakṣaṇa-saṃpad iti||20|| ^20b
## The Buddha's teaching
bhagavān āha | tatkiṃ manyase subhūte api nu tathāgatasyaivaṃ bhavati mayā dharmo deśita iti |
subhūtir āha | no hīdaṃ bhagavan tathāgatasyaivaṃ bhavati mayā dharmo deśita iti |
bhagavān āha | yaḥ subhūte evaṃ vadet tathāgatena dharmo deśita iti sa vitathaṃ vaded abhyācakṣīta māṃ sa subhūte 'satodgṛhītena |  ^21a

tatkasya hetoḥ | dharma-deśanā dharma-deśaneti subhūte nāsti sa kaścid dharmo yo dharma-deśanā nāmopalabhyate |  ^21b

evam ukta āyuṣmān subhūtir bhagavantam etad avocat |
 asti bhagavan kecit sattvā bhaviṣyanty anāgate 'dhvani paścime kāle paścime samaye paścimāyāṃ pañcaśatyāṃ saddharma-vipralope vartamāne ya imān evaṃrūpān dharmāñ śrutvā abhiśraddhāsyanti | ^21c
 
bhagavān āha | na te subhūte sattvā nāsattvāḥ | ^21d

tatkasya hetoḥ | sattvāḥ sattvā iti subhūte sarve te subhūte asattvās tathāgatena bhāṣitāḥ | tenocyante sattvā iti ||21|| ^21e
## The Buddha's Dharma
tatkiṃ manyase subhūte api nv asti sa kaścid dharmo yas tathāgatena anuttarāṃ samyaksaṃbodhim abhisaṃbuddhaḥ |
 āyuṣmān subhūtir āha |  
 no hīdaṃ bhagavan nāsti sa bhagavan kaścid dharmo yas tathāgatena anuttarāṃ samyaksaṃbodhim abhisaṃbuddhaḥ | ^22a
 
bhagavān āha | evam etat subhūte evam etad aṇur api tatra dharmo na saṃvidyate nopalabhyate | tenocyate 'nuttarā samyaksaṃbodhir iti ||22|| ^21b
## The Buddha's Dharma 2
api tu khalu punaḥ subhūte samaḥ sa dharmo na tatra kaścid viṣamaḥ |tenocyate 'nuttarā samyaksaṃbodhir iti |
nirātmatvena niḥsattvatvena nirjīvatvena niṣpudgalatvena
 samāsānuttarā samyaksaṃbodhiḥ sarvaiḥ kuśalair dharmair abhisaṃbudhyate | ^23a
 
tat kasya hetoḥ | kuśalā dharmāḥ kuśalā dharmā iti subhūte adharmāś caiva te tathāgatena bhāṣitāḥ | tenocyante kuśalā dharmā iti ||23|| ^23b
## Once more about the Buddha's Merit (
yaśca khalu punaḥ subhūte strī vā puruṣo vā yāvantas trisāhasramahāsāhasre lokadhātau sumeravaḥ parvata-rājānas tāvato rāśīn saptānāṃ ratnānām abhisaṃhṛtya tathāgatebhyo 'rhadbhyaḥ samyaksaṃbuddhebhyo dānaṃ dadyāt| ^24a

yaś ca kulaputro vā kuladuhitā vetaḥ prajñāpāramitāyā dharma-paryāyād antaśaś catuṣpādikām api gāthām udgṛhya parebhyo deśayed asya subhūte puṇyaskandhasya asau paurvakaḥ puṇya-skandhaḥ śatatamīm api kalāṃ nopaiti yāvad upaniṣadam api na kṣamate ||24|| ^24b
## The Buddha as a saviour, and the nature of emancipation
tatkiṃ manyase subhūte api nu tathāgatasyaivaṃ bhavati mayā sattvāḥ parimocitā iti | na khalu punaḥ subhūta evaṃ draṣṭavyam |
tatkasya hetoḥ | nāsti subhūte kaścit sattvo yas tathāgatena parimocitaḥ | ^25a

yadi punaḥ subhūte kaścit sattvo 'bhaviṣyad yas tathāgatena parimocitaḥ syāt sa eva tathāgatasya ātmagrāho 'bhaviṣyat sattva-grāho jīva-grāhaḥ pudgala-grāho 'bhaviṣyat | ^25b

ātma-grāha iti subhūte agrāha eṣa tathāgatena bhāṣitaḥ | sa ca bālapṛthagjanair udgṛhītaḥ |
bālapṛthag-janā iti subhūte a-janā eva te tathāgatena bhāṣitāḥ |tenocyante bālapṛthagjanā iti ||25|| ^25c
## The true nature of a Buddha 
tatkiṃ manyase subhūte lakṣaṇa-saṃpadā tathāgato draṣṭavyaḥ |
subhūtir āha | no hīdaṃ bhagavan | yathā ahaṃ bhagavato bhāṣitasya artham ājānāmi na lakṣaṇa-saṃpadā tathāgato draṣṭavyaḥ |
bhagavān āha | sādhu sādhu subhūte evam etat subhūte evam etad yathā vadasi | 
na lakṣaṇa-saṃpadā tathāgato draṣṭavyaḥ | tatkasya hetoḥ | ^26a

sacet punaḥ subhūte lakṣaṇa-saṃpadā tathāgato draṣṭavyo 'bhaviṣyad rājā-api cakravartī tathāgato 'bhaviṣyat | tasmānna lakṣaṇasaṃpadā tathāgato draṣṭavyaḥ | āyuṣmān subhūtir bhagavantametadavocat | yathāhaṃ bhagavato bhāṣitasya artham ājānāmi na lakṣaṇa-saṃpadā tathāgato draṣṭavyaḥ | ^26b

atha khalu bhagavāṃs tasyāṃ velāyām ime gāthe abhāṣata | 
 ye māṃ rūpeṇa cādrākṣur ye māṃ ghoṣeṇa cānvaguḥ |mithyā-prahāṇa-prasṛtā na māṃ drakṣyanti te janāḥ ||1||
dharmato buddho draṣṭavyo dharmakāyā hi nāyakāḥ |dharmatā ca na vijñeyā na sā śakyā vijānitum ||2|| ^26c
## The effectiveness of meritorious deeds
tatkiṃ manyase subhūte lakṣaṇa-saṃpadā tathāgatena anuttarā samyaksaṃbodhir abhisaṃbuddhā |
na khalu punas te subhūte evaṃ draṣṭavyam |
 tatkasya hetoḥ | na hi subhūtelakṣaṇa-saṃpadā tathāgatena anuttarā samyaksaṃbodhir abhisaṃbuddhā syāt | ^27a
 
 na khalu punas te subhūte kaścid evaṃ vadet bodhisattva-yāna-saṁprasthitaiḥ kasyacid dharmasya vināśaḥ prajñapta ucchedo veti na khalu punas te subhūte evaṃ draṣṭavyam |
 tatkasya hetoḥ |na bodhisattva-yāna-saṃprasthitaiḥ kasyacid dharmasya vināśaḥ prajñapto nocchedaḥ |  ^27b
## The effectiveness of meritorious deeds 2
 yaś ca khalu punaḥ subhūte kulaputro vā kuladuhitā vā gavgānadī-vālukā-samāṃl lokadhātūn sapta-ratna-paripūrṇāṃ kṛtvā tathāgatebhyo 'rhadbhyaḥ samyaksaṃbuddhebhyo dānaṃ dadyād
 yaś ca bodhisattvo nirātmakeṣv anutpattikeṣu dharmeṣu kṣāntiṃp ratilabhate ayam eva tato nidānaṃ bahutaraṃ puṇyaskandhaṃ prasaved aprameyam asaṃkhyeyam |
  ^28a
  
na khalu punaḥ subhūte bodhisattvena mahāsattvena puṇyaskandhaḥ parigrahītavyaḥ | ^28b

āyuṣmān subhūtir āha | nanu bhagavan bodhisattvena puṇyaskandhaḥ parigrahītavyaḥ | ^28c

 bhagavān āha | parigrahītavyaḥ subhūte nodgrahītavyaḥ | tenocyate parigrahītavya iti ||28|| ^28d
## The effectiveness of meritorious deeds 3
api tu khalu punaḥ subhūte yaḥ kaścid evaṃ vadet tathāgato gacchati vā āgacchati vā tiṣṭhati vā niṣīdati vā śayyāṃ vā kalpayati na me subhūte sa bhāṣitasya artham ājānāti | ^29a

tatkasya hetoḥ | tathāgata iti subhūta ucyate na kvacidgato na kutaścid āgataḥ | tenocyate tathāgato 'rhan samyaksaṃbuddha iti ||29|| ^29b
## The material world
yaś ca khalu punaḥ subhūte kulaputro vā kuladuhitā vā yāvantas trisāhasra-mahāsāhasre lokadhātau pṛthivī-rajāṃsi tāvatāṃ lokadhātūnām evaṃrūpaṃ maṣiṃ kuryāt yāvadevam asaṃkhyeyena vīryeṇa tadyathāpi nāma paramāṇu-saṃcayaḥ tat kiṃ manyase subhūte api nu bahuḥ sa paramāṇu-saṃcayo bhavet | ^30a

subhūtir āha | evam etad bhagavann evam etat sugata | bahuḥ sa paramāṇu-saṃcayo bhavet | 
tatkasya hetoḥ | saced bhagavan bahuḥ paramāṇu-saṃcayo 'bhaviṣyat na bhagavān avakṣyat paramāṇu-saṃcaya iti |   ^30b

tatkasya hetoḥ | yo 'sau bhagavan paramāṇu-saṃcayas tathāgatena bhāṣito'samcayaḥ sa tathāgatena bhāṣitaḥ | tenocyate paramāṇu-saṃcaya iti |  ^30c

yaś ca tathāgatena bhāṣitas trisāhasra-mahāsāhasro lokadhātur ity adhātuḥ sa tathāgatena bhāṣitaḥ | tenocyate trisāhasra-mahāsāhasro lokadhātur iti |  ^30d

tatkasya hetoḥ | saced bhagavan lokadhātur abhaviṣyat sa eva piṇḍagrāho 'bhaviṣyat 
yaś caiva piṇḍagrāhas tathāgatena bhāṣito 'grāhaḥ sa tathāgatena bhāṣitaḥ | tenocyate piṇḍagrāha iti |  ^30e

bhagavān āha | piṇḍagrāhaś caiva subhūte 'vyavahāro 'nabhilapyaḥ | na sa dharmo na adharmaḥ |
 sa ca bālapṛthagjanair udgṛhītaḥ |  ^30f
## Views and attitudes
tatkasya hetoḥ | yo hi kaścit subhūta evaṃ vaded ātmadṛṣṭis tathāgatena bhāṣitā sattvadṛṣṭir jīvadṛṣṭiḥ pudgaladṛṣṭis tathāgatena bhāṣitā api nu sa subhūte samyagvadamāno vadet |
subhūtir āha | no hīdaṃ bhagavan no hīdaṃ sugata na samyagvadamāno vadet |  ^31a

tatkasya hetoḥ | yā sā bhagavann ātmadṛṣṭis tathāgatena bhāṣitā adṛṣṭiḥ sā tathāgatena bhāṣitā | tenocyata ātmadṛṣṭir iti | ^31b

bhagavān āha | evaṃ hi subhūte bodhisattva-yāna-saṃprasthitena sarva-dharmā jñātavyā draṣṭavyā adhimoktavyāḥ | tathā ca jñātavyādraṣṭavyā adhimoktavyā yathā na dharma-saṃjñā pratyupasthāhe| yathā na dharma-saṃjñā-āpi pratyupatiṣṭhet. ^31c

tatkasya hetoḥ | dharma-saṃjñā dharmasaṃjñeti subhūte asaṃjñaiṣā tathāgatena bhāṣitā | tenocyate dharmasaṃjñeti ||31|| ^31d
## The key to supreme knowledge
yaśca khalu punaḥ subhūte bodhisattvo mahāsattvo 'prameyān asaṃkhyeyāṃllokadhātūn saptaratna-paripūrṇaṃ kṛtvā tathāgatebhyo'rhadbhyaḥ samyaksaṃbuddhebhyo dānaṃ dadyād ^32a

yaś ca kulaputro vā kuladuhitā vetaḥ prajñāpāramitāyā dharmaparyāyād antaśaś catuṣpādikām api gāthām udgṛhya dhārayed deśayed vācayet paryavāpnuyāt parebhyaś ca vistareṇa saṃprakāśayed ayam eva tato nidānaṃ bahutaraṃ puṇyaskandhaṃ prasunuyād aprameyam asaṃkhyeyam | ^32b

kathaṃ ca saṃprakāśayet |
 yathā na prakāśayet |tenocyate saṃprakāśayed iti | ^32c
 
tārakā timiraṃ dīpo māyā-avaśyāya budbudaṃ |svapnaṃ ca vidyud abhraṃ ca evaṃ draṣṭavyaṃ saṃskṛtaṃ || ^32d

idam avocad bhagavān āttamanāḥ | sthavira subhūtis te ca bhikṣu-bhikṣuṇy-upāsakopāsikās te ca bodhisattvāḥ sadeva-mānuṣa-asura-gandharvaś ca loko bhagavato bhāṣitam abhyanandann iti | ^32e

ārya-vajracchedikā bhagavatī prajñāpāramitā samāptā ||